Bancas, Merkel avertet s'Itàlia «No si càmbiant règulas ogni 2 annos»

Sa Cancelliera: «Creo chi siat istada cuntzèdida una tzerta mujadura a tzertos Paisos. Mirende mescamente a s'Itàlia, amus adotadu diversas solutziones, ma non podimus torrare a chistionare ogni duos annos». La replicat de Renzi: «Non bogiamus cambiare sas règulas»

Su votu supra de sa Brexit dividit Bruxelles. Su nodu est cussu de sas bancas. E sa Germània, istende a cantu re-portat Bloomberg tzitende una persona a connoschèntzia de sa positzione de su guvernu tedescu, est de su totu contrària a ogni tentativu de amparare sos imbestidores privados de sas bancas dae sas pèrdidas in su casu chi s'Itàlia at chèrrere sighire in su pianu de s'istùdiu pro sa ri-capitalizatzione de sos istitutos de crèditu. «Creo chi siat istada cuntzèdida una tzerta mujadura a tzertos Paisos pro favorire sa crèschida. Mirende mescamente a s'Itàlia - at naradu sa Cantzillera Angela Merkel risponende a una dimanda supra de s'eventualidade de cuntzèdere una majora mujadura a carchi Paisu e cambiare sas règulas supra de su setore bancàriu in Itàlia comente cunseguèntzia de sa Brexit - potzo nàrrere chi amus adotadu diversas solutziones, ma non podimus torrare a discùtere ogni duos annos sas règulas de su setore bancàriu». Faeddos chi frenant Pratza Afares. 

Renzi: «Rispetemus sas règulas»

«S'Itàlia non pedit de non rispetare sas règulas, su ùrtima a non las rispetare est istada sa Germània in su 2003 ca Berlusconi, chi est un'òmine meda generosu, bi l’at cunsentidu», replica a giru istrintu su presidente de su Cussìgiu Matteo Renzi in cunferèntzia istampat a pustis sa riunione informale a 27 de su Cussìgiu europeu supra de sa Brexit. Pro cantu riguardat su setore bancàriu, Renzi sutalìneat chi sa chistione «no est a s'òrdine de sa die ca non b'at niuna previsione de muda de sas règulas esistentes». Seguru, in passadu podiat èssere picada in cunsideru s'ipòtesi: «Sa Germània - regordat Renzi - at postu 247 mld de èuros pro sarvare sas pròpias bancas», ma sos premier italianos, dae Monti a Letta, «puru podende, no l'ant fatu».

Fundu Atlante podet èssere ricapitalitzadu.
Ma oe non b'at peruna netzessidade de intervènnere: «In custa situatzione nois semus in sas conditziones de amparare su dinare de sos correntistas e de sos tzitadinos. Non b'at arriscu pro su contribuente e pro su tzitadinu», insistet Renzi, annuntziende chi su Fundu Atlante - chi servit a amparare sas bancas italianas in sas operatziones de aumentu de capitale e a favorire sa gestione de sos crèditos in tribulia de su setore - est dende «rispostas importantes» e est «in sas conditziones di èssere ricapitalitzadu galu de prus». Duncas sa muda de sas règulas bancarias «no est a s'òrdine de su die, s'atitudine tìpica in cara a sa Brexit est pensare a sas recadimentos pro s'Itàlia, ma nois - at agiuntu - bogiamus cambiare sas règulas polìticas de su giogu in Ue, non sas règulas bancarias, bogiamus faeddare de asilos, cultura e innovatzione e non solu de burocrates e finanzieris». Una positzione pretzisada poi prus a tardu in un'intervista a Sky Tg24 fintzas dae su sutasegretàriu a s'Economia Pier Paolo Baretta: «Fintzas a cando sas règulas fiant cussas nos semus mòidos a s'internu de cuddas règulas». Como si tratat de bìdere «ite podimus fàghere nois in autonomia e ite podimus pedire a s'Ue», at acraridu Baretta.
