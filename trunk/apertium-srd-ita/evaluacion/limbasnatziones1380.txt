
### 05/06/2011

## ISTADU PLURINATZIONALE

### de Diegu Corraine

Est un'istadu in ue sunt presentes prus de una natzione, siat chi custa "plurinatzionalidade" siat reconnota dae sa costitutzione e dae sas leges o nono. Su prus de sos istados de su mundu s'est formadu includende in intro de sas làcanas suas, a su sòlitu pustis de gherras, ma finas de còmporu o de cuncambios de territorios, àteras natziones o partes de àteras natziones (minorias chi tenent sa majoria in àteros istados). Duncas custos istados sunt plurinatzionales in manera "ogetiva". Sunt pagos sos chi lu sunt in manera "sugetiva", reconnoschende sas natziones comente cumponente e sugetu de s'istadu in sa lege fundamentale. Cando lu faghent (dae pagu sa Bolivia e s'Ecuador), cheret narrere chi prevident in sa costitutzione una forma de federatzione o cunfederatzione paritaria de sos membros (sa natziones) in subordine o nono cun unu podere prus generale. Sa relatzione locale/generale est regulada dae sas cumpetentzias/poderes de sos sugetos cuntraentes de su patu federativu, chi siat prus in favore a sos membros o a su podere tzentrale. In sa realidade b'at modellos diferentes. Sa ex Unione Sovetica, in manera formale, fiat costituita dae republicas (chi in intro issoro podiant tènnere territorios autònomos) in base "natzionale". Ma non totu sos istados federales sunt basados in "natziones" o petzi in natziones: Istados Unidos, Cundederatzione Elvètica, Germania, etc. 

B'at finas àteros modellos, mistos, comente s'Ispagna de oe, in ue sas diferentzias sunt fundadas in forma de "autonomias" locales chi currispondent a natziones (Catalanos, Bascos, Galitzianos), a belle-natziones (Asturianos, Aragonesos) o a particularidades regionales de sa natzione ispagnola (sas ateras comunidades). Totu custas realidades natzionales/linguisticas o regionales sunt reguladas dae sa Costitutzione de su 1978 e dae sos Istatutos de cada comunidade, in ue cada comunidade at otentu dae s'Istadu cantu prus podere podiat. A su puntu chi oe, in Catalugna e in Euskadi b'at semper prus gente chi pedit su deretu de autodeterminatzione cun s'idea de podere fundare finas un'istadu indipendente, chi superet sos limites de s'autonomia. Est craru chi sa possibilidade de pretendere s'autodeterminatzione est favorida dae su fatu chi giai sa matessi costitutzione faeddat (in unu giogu de tèrmines totu carculadu) de "natzione" ispagnola e de su "deretu a s'autonomia de sas natzionalidades e regiones chi la cumponent".

S'Istadu italianu est finas issu cumpostu dae sa natzione italiana (majoritaria, ma cun totu sas regiones chi la cumponent: Piemontesos, Lombardos, Vènetos, Emilianos, Lìgure, etc.), dae àteras natziones (Sardos, Friulanos, Ladinos)e dae minorias natzionales chi tenent sa majoria in àteros istados (Islovenos, Croatos, Albanesos, etc.). Ma a dolu mannu, s'Istadu italianu non reconnoschet in sa Costitutzione custa plurinatzionalidade sua (frutu de gherras e annessiones) ma si limitat a reconnòschere petzi 12 limbas diferentes in prus de s'italianu (Lege 482/99). Finas in ocasione de sos 150 annos suos, afirmat chi sa natzione est una: italiana, neghende sas àteras.

Diat tocare, tando, dae como in susu, chi Sardos, Friulanos, Ladinos e àteros gherrent pro obrigare a cambiare sa Costitutzione italiana in sentidu plurinatzionale.

#_Diegu Corràine_

