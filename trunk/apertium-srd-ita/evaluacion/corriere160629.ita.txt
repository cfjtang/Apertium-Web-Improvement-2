Banche, Merkel avverte l’Italia «Non si cambiano regole ogni 2 anni»

La Cancelliera: «Credo che sia stata concessa una certa flessibilità a certi Paesi. Guardando soprattutto all’Italia, abbiamo adottato diverse soluzioni, ma non possiamo ridiscutere ogni due anni». La replica di Renzi: «Non vogliamo cambiare le regole»

 Il voto sulla Brexit divide Bruxelles. Il nodo è quello delle banche. E la Germania, stando a quanto riporta Bloomberg citando una persona a conoscenza della posizione del governo tedesco, è assolutamente contraria a ogni tentativo di proteggere gli investitori privati delle banche dalle perdite nel caso in cui l’Italia intenderà proseguire nel piano allo studio per la ricapitalizzazione degli istituti di credito. «Credo che sia stata concessa una certa flessibilità a certi Paesi per favorire la crescita. Guardando soprattutto all’Italia -ha detto la Cancelliera Angela Merkel rispondendo a una domanda sulla eventualità di concedere una maggiore flessibilità ad alcuni Paesi e cambiare le regole sul settore bancario in Italia come conseguenza della Brexit - posso dire che abbiamo adottato diverse soluzioni, ma non possiamo ridiscutere ogni due anni le regole del settore bancario». Parole che frenano piazza Affari. 

Renzi: «Rispettiamo le regole»

«L’Italia non chiede di non rispettare le regole, l’ultima a non rispettarle fu la Germania nel 2003 perché Berlusconi, che è un uomo molto generoso, gliel’ha consentito», replica a stretto giro il presidente del Consiglio Matteo Renzi in conferenza stampa dopo la riunione informale a 27 del Consiglio europeo sulla Brexit. Per quanto riguarda il settore bancario, Renzi sottolinea che la questione «non è all’ordine del giorno perché non c’è nessuna previsione di modifica delle regole esistenti». Certo, in passato poteva essere presa in considerazione l’ipotesi: «La Germania - ricorda Renzi - ha messo 247mld euro per salvare le proprie banche», ma i premier italiani, da Monti a Letta, «pur potendo, non lo hanno fatto».

Fondo Atlante può essere ricapitalizzato

Ma oggi non c’è alcuna necessità di intervenire: «In questa situazione noi siamo nelle condizioni di proteggere i denari dei correntisti e dei cittadini. Non c’è rischio per il contribuente e per il cittadino», insiste Renzi, annunciando che il fondo Atlante - che serve a sostenere le banche italiane nelle operazioni di aumento di capitale e a favorire la gestione dei crediti in sofferenza del settore - sta dando «risposte importanti» ed è «nelle condizioni di essere ulteriormente ricapitalizzato». Dunque la modifica delle regole bancarie «non è all’ordine del giorno, l’atteggiamento tipico di fronte alla Brexit è pensare alle ricadute per l’Italia, ma noi - ha aggiunto - vogliamo cambiare le regole politiche del gioco in Ue, non le regole bancarie, vogliamo parlare di asili nido, cultura e innovazione e non solo di burocrati e finanzieri». Una posizione precisata poi più tardi in un'intervista a Sky Tg24 anche dal sottosegretario all'Economia Pier Paolo Baretta: «Finché le regole sono quelle ci siamo mossi all'interno di quelle regole». Ora si tratta di vedere «cosa possiamo fare noi in autonomia e che cosa possiamo chiedere alla Ue», ha spiegato Baretta. 
